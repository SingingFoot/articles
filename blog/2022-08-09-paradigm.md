---
slug: evolution-of-ideology
title: Еволюція ідеології культурної парадигми
authors:
  name: Oleh Shynkarenko
  title: Writer
  url: https://github.com/SingingFoot
  image_url: /img/me.png 
tags: [philosophy, cultural studies, ideology, modern, postmodern, metamodern]
---

---

### Архаїчне домодерне суспільство (0 - 1900)

--- 

Головним є Бог, а його представники на Землі - Цар, Король і Папа Римський. Вони і тільки вони створюють естетичні орієнтири, аби відрізнити прекрасне від потворного. А хто проти, тому Король накаже відрубати голову.

---

### Модерне суспільство (1900 - 1950)

--- 

Головним є щось невідоме, за межами досвіду людини, ми ніколи не зможемо зрозуміти, що це і навіть побачити його, але воно точно існує і скоро, дуже-дуже скоро всі у цьому переконаються. А хто в це не вірить, той ворог народу, зараз наша партія організує суд і винесе вирок, а цей виродок потрапить до ГУЛАГу, Заксенгаузену, буде розстріляний, спалений у крематорії, повішений або закатований. Кому пощастить - потрапить за ґрати років на 10. Без права листування.

---

### Постмодерне суспільство (1950 - 2010)

--- 

Вам все набрехали. Немає нічого головного, все однакове, робіть, що хочете, це ніяк не карається, ніхто нікого нікуди не посадить і не розстріляє. Навіть пальці в дверях не защемлять. Немає ніяких обмежень. Цінність мистецтва хоч і виникає на перетині особливого унікального погляду митця та суспільного резонансу доби, але вона не є абсолютною для всіх. Якщо одна людина бачить цінність, то вона існує тільки для неї персонально. Немає жодної переваги смаків мільйонів людей перед смаками одної людини. Взагалі немає ніяких переваг ні в чому. Звісно, відсутність ієрархій провокує аматорство і графоманію, ну то й що? А чим геній краще за графомана? Та нічим.

---

### Метамодерне суспільство (2010 - сьогодні)

---

Головним є те, що нам подобається зараз. Через секунду ми можемо про це забути. Але зате ми можемо вважати головними речі, які суперечать одна одній, а можемо й не вважати. Взагалі немає ніяких "ми", не існує особистостей та персоналій, все розпливається і змінюється кожну мить, перемішується, знову зосереджується в той момент, коли в цьому виникає сенс, за мить сенс зникає, а може, його й не було. Ніхто нічого не пам'ятає більше 5 хвилин. А навіщо? Все одно все можна загуглити. Щоправда в мережі багато фейків. Ну то й що? Правда - це те, що нам зараз подобається і приносить задоволення.

